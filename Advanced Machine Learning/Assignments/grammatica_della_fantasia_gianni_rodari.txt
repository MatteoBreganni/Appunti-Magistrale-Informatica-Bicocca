1. ANTEFATTO
Nell'inverno 1937-38, in seguito alla raccomandazione di una maestra,
moglie di un vigile urbano, venni assunto per insegnare l'italiano ai bambini
in casa di ebrei tedeschi che credevano - lo credettero per pochi mesi - di
aver trovato in Italia un rifugio contro le persecuzioni razziali. Vivevo con
loro, in una fattoria sulle colline presso il lago Maggiore. Con i bambini
lavoravo dalle sette alle dieci del mattino. Il resto della giornata lo passavo
nei boschi a camminare e a leggere Dostoevskij. Fu un bel periodo, fin che
durò. imparai un po' di tedesco e mi buttai sui libri di quella lingua con la
passione, il disordine e la voluttà che fruttano a chi studia cento volte più
che cento anni di scuola.
Un giorno, nei "Frammenti" di Novalis (1772-1801), trovai quello che
dice: «Se avessimo anche una Fantastica, come una Logica, sarebbe
scoperta l'arte di inventare». Era molto bello. Quasi tutti i "Frammenti" di
Novalis lo sono, quasi tutti contengono illuminazioni straordinarie.
Pochi mesi dopo, avendo incontrato i surrealisti francesi, credetti di aver
trovato nel loro modo di lavorare la «Fantastica» di cui andava in cerca
Novalis. E' ben vero che il padre e profeta del surrealismo aveva scritto, fin
dal primo manifesto del movimento: «Le future tecniche surrealiste non mi
interessano». Ma intanto i suoi amici scrittori e pittori, di quelle tecniche, ne
avevano inventate un bel po'. Io allora, ripartiti i miei ebrei in cerca di
un'altra patria, insegnavo nelle scuole elementari. Dovevo essere un
pessimo maestro, mal preparato al suo lavoro e avevo in mente di tutto,
dalla linguistica indo-europea al marxismo (il cavalier Romussi, direttore
della Biblioteca civica di Varese, benché il ritratto del duce fosse bene in
vista sopra la sua scrivania, mi consegnò sempre senza batter ciglio
qualsiasi libro di cui gli avessi fatto regolare richiesta); avevo in mente di
tutto fuor che la scuola. Forse, però, non sono stato un maestro noioso.
Raccontavo ai bambini, un po' per simpatia un po' per la voglia di giocare,
storie senza il minimo riferimento alla realtà né al buonsenso, che inventavo
servendomi delle «tecniche» promosse e insieme deprecate da Breton.
Fu in quel tempo che intitolai pomposamente un modesto scartafaccio
"Quaderno di Fantastica", prendendovi nota non delle storie che raccontavo,
ma del modo come nascevano, dei trucchi che scoprivo, o credevo di
scoprire, per mettere in movimento parole e immagini.
Tutto questo fu poi a lungo dimenticato e sepolto, fino a quando, quasi
per caso, intorno al '48, cominciai a scrivere per i bambini. Allora anche la
«Fantastica» mi tornò in mente ed ebbe gli sviluppi utili a quella nuova e
imprevista attività. Solo la pigrizia, una certa riluttanza alla sistematicità e
la mancanza di tempo mi impedirono di parlarne in pubblico fino al 1962,
quando pubblicai nel quotidiano romano «Paese Sera» un "Manuale per
inventare favole" in due puntate (9 e 19 febbraio).
In quegli articoli prendevo una rispettosa distanza dalla materia,
immaginando di aver ricevuto, da un giovane studioso giapponese
conosciuto a Roma durante le Olimpiadi, un manoscritto contenente la
traduzione inglese di un'operetta che sarebbe stata pubblicata a Stoccarda,
nel 1912, dalla Novalis-Verlag, autore un improbabile Otto SchlegelKamnitzer, titolo: "Grundlegung zur Phantastik - Die Kunst Maerchen zu
schreiben", ovvero: "Fondamenti per una Fantastica - L'arte di scrivere
fiabe". Nella cornice di questa non originalissima finzione esponevo, tra il
serio e il burlesco, alcune semplici tecniche d'invenzione: le stesse che poi,
per anni, sono andato divulgando in tutte le scuole dove sono stato a
raccontare storie e a rispondere alle domande dei bambini. C'è sempre il
bambino che domanda, per l'appunto: «Come si fa a inventare le storie?» e
merita una risposta onesta.
Ho ripreso l'argomento, in seguito, nel «Giornale dei genitori», per
suggerire ai lettori la maniera di farsi da soli le «storie della buona notte»
("Che cosa succede se il nonno diventa un gatto", dicembre 1969; "Un
piatto di storie", gennaio-febbraio 1971; "Storie per ridere", aprile 1971).
Pare brutto, allineare tante date. A chi possono mai interessare? Eppure
mi piace poterle disporre una dopo l'altra, come se fossero importanti. Il
lettore faccia conto che io stia giocando a quel gioco che la psicologia
transazionale chiama «Guarda, mamma, come vado bene senza mani!» E'
sempre così bello vantarsi di qualcosa...
Dal 6 al 10 marzo del 1972 a Reggio Emilia, su invito del comune, ebbi
una serie di incontri con una cinquantina di insegnanti delle scuole per
l'infanzia (ex materne), elementari e medie, e presentai in forma, per così
dire, conclusiva e ufficiale, tutti i miei ferri del mestiere.
Tre cose mi faranno ricordare quella settimana come una delle più belle
della mia vita. La prima è che il manifesto fatto affiggere per l'occasione dal
comune annunciava in tutte lettere "Incontri con la Fantastica" e io potei
leggere sui muri stupefatti della città quella parola che mi faceva compagnia
da trentaquattro anni. La seconda è che nello stesso manifesto si avvertiva
che le «prenotazioni» erano limitate «a cinquanta»: un numero maggiore di
presenti, ovviamente, avrebbe trasformato gli incontri in conferenze, che
non sarebbero state utili a nessuno; ma l'avvertimento sembrava esprimere il
timore che folle incontenibili muovessero, al richiamo della «Fantastica»,
all'assalto della sala ricavata dall'ex palestra dei pompieri, ornata di colonne
di ferro dipinte di violetto, in cui si teneva il convegno. Questo era
emozionante. La terza ragione di felicità, la più sostanziosa, risiede nella
possibilità che mi fu data di ragionare a lungo e sistematicamente, con il
controllo costante della discussione e della sperimentazione, non solo sulla
funzione dell'immaginazione e sulle tecniche per stimolarla, ma sul modo di
comunicare a tutti quelle tecniche, per esempio di farne uno strumento per
l'educazione linguistica (ma non soltanto...) dei bambini.
Alla fine di quel «breve corso» mi trovai il testo di cinque conversazioni,
grazie al registratore che le aveva raccolte e alla pazienza di una
dattilografa.
Il libretto che presento ora non è che una rielaborazione delle
conversazioni di Reggio Emilia. Non rappresenta - sarà ora il caso di
precisarlo - né il tentativo di fondare una «Fantastica» in tutta regola, pronta
per essere insegnata e studiata nelle scuole come la geometria, né una teoria
completa dell'immaginazione e dell'invenzione, per la quale ci vorrebbero
ben altri muscoli e qualcuno meno ignorante di me. Non è nemmeno un
«saggio». Non so bene che cosa sia, in effetti. Vi si parla di alcuni modi di
inventare storie per bambini e di aiutare i bambini a inventarsi da soli le loro
storie: ma chi sa quanti altri modi si potrebbero trovare e descrivere. Vi si
tratta solo dell'invenzione per mezzo delle parole e si suggerisce appena, ma
senza approfondire, che le tecniche potrebbero facilmente essere trasferite
in altri linguaggi, dal momento che una storia può essere raccontata da un
narratore singolo o da un gruppo, ma può anche diventare teatro o
canovaccio per una recita di burattini, svilupparsi in fumetto, in film, venire
incisa su un registratore e mandata agli amici; potrebbero, quelle tecniche,
entrare in ogni sorta di giochi infantili, ma su questo punto è detto ben poco.
Io spero che il libretto possa essere ugualmente utile a chi crede nella
necessità che l'immaginazione abbia il suo posto nell'educazione; a chi ha
fiducia nella creatività infantile; a chi sa quale valore di liberazione possa
avere la parola. «Tutti gli usi della parola a tutti» mi sembra un buon motto,
dal bel suono democratico. Non perché tutti siano artisti, ma perché nessuno
sia schiavo.
2. IL SASSO NELLO STAGNO.
Un sasso gettato in uno stagno suscita onde concentriche che si allargano
sulla sua superficie, coinvolgendo nel loro moto, a distanze diverse, con
diversi effetti, la ninfea e la canna, la barchetta di carta e il galleggiante del
pescatore. Oggetti che se ne stavano ciascuno per conto proprio, nella sua
pace o nel suo sonno, sono come richiamati in vita, obbligati a reagire, a
entrare in rapporto tra loro. Altri movimenti invisibili si propagano in
profondità, in tutte le direzioni, mentre il sasso precipita smuovendo alghe,
spaventando pesci, causando sempre nuove agitazioni molecolari. Quando
poi tocca il fondo, sommuove la fanghiglia, urta gli oggetti che vi giacevano
dimenticati, alcuni dei quali ora vengono dissepolti, altri ricoperti a turno
dalla sabbia. Innumerevoli eventi, o microeventi, si succedono in un tempo
brevissimo. Forse nemmeno ad aver tempo e voglia si potrebbero registrare
tutti, senza omissioni.
Non diversamente una parola, gettata nella mente a caso, produce onde di
superficie e di profondità, provoca una serie infinita di reazioni a catena,
coinvolgendo nella sua caduta suoni e immagini, analogie e ricordi,
significati e sogni, in un movimento che interessa l'esperienza e la memoria,
la fantasia e l'inconscio e che è complicato dal fatto che la stessa mente non
assiste passiva alla rappresentazione, ma vi interviene continuamente, per
accettare e respingere, collegare e censurare, costruire e distruggere.
Prendo ad esempio la parola «sasso». Cadendo nella mente essa si
trascina dietro, o urta, o evita, insomma, variamente si mette in contatto:
con tutte le parole che cominciano con "s" ma non continuano con "a",
come «semina», «silenzio», «sistole»;
con tutte le parole che cominciano con ""sa", come «santo», «salame»,
«salso», «salsa», «sarabanda», «sarto», «salamandra»;
con tutte le parole che rimano in "asso", come «basso», «masso»,
«contrabbasso», «ananasso» «tasso», «grasso»;
con tutte le parole che le stanno accanto, nel deposito lessicale, per via di
significato: «pietra», «marmo», «mattone», «roccia», «tufo», «travertino»,
«peperino»;
eccetera.
Queste sono le associazioni più pigre. Una parola urta l'altra per inerzia.
E' difficile che ciò basti a far scoccare la scintilla (ma non si può mai dire).
La parola, intanto, precipita in altre direzioni, affonda nel mondo passato,
fa tornare a galla presenze sommerse. «Sasso», da questo punto di vista, è
per me Santa Caterina del Sasso, un santuario a picco sul lago Maggiore. Ci
andavo in bicicletta. Ci andavamo insieme, Amedeo e io. Siedevamo sotto
un fresco portico a bere vino bianco e a parlare di Kant. Ci trovavamo anche
in treno, eravamo entrambi studenti pendolari. Amedeo portava un lungo
mantello blu. In certi giorni sotto il mantello s'indovinava la sagoma
dell'astuccio del suo violino. La maniglia del mio astuccio era rotta, dovevo
portarlo sotto il braccio. Amedeo andò negli alpini e morì in Russia.
Un'altra volta la figura di Amedeo mi tornò da un «ricercare» sulla parola
«mattone», che mi aveva ricordato certe basse fornaci, nella campagna
lombarda, e lunghe camminate nella nebbia, o nei boschi, spesso Amedeo
ed io passavamo pomeriggi interi nei boschi a parlare: di Kant, di
Dostoevskij, di Montale, di Alfonso Gatto. Le amicizie dei sedici anni sono
quelle che lasciano i segni più profondi nella vita. Ma questo, qui, non
interessa. Interessa prendere atto di come una parola qualunque, scelta a
caso, possa funzionare come parola magica per disseppellire campi della
memoria che giacevano sotto la polvere del tempo.
Non diversamente agiva il sapore della «madeleine» nella memoria di
Proust. E dopo di lui tutti gli «scrittori della memoria» hanno imparato,
anche troppo, ad ascoltare gli echi sepolti delle parole, degli odori, dei
suoni. Ma noi vogliamo inventare storie per i bambini, non scrivere racconti
per recuperare e salvare la nostra vita perduta. Semmai anche con i bambini,
di quando in quando, sarà divertente e utile fare il gioco della memoria.
Qualsiasi parola potrà aiutarli a ricordare «quella volta che...», a scoprirsi
nel tempo che passa, a misurare la distanza tra oggi e ieri, sebbene i loro
«ieri» siano, per fortuna, ancora poco numerosi e poco affollati.
Il «tema fantastico», in questo tipo di ricerca che parte da una sola parola,
nasce quando si creano accostamenti strani, quando nei complessi
movimenti delle immagini e nelle loro interferenze capricciose, si fa luce
una parentela imprevedibile tra parole che appartengono a catene differenti.
«Mattone» ha portato con sé: «canzone», «marrone», «massone», «torrone»,
«panettone»...
"Mattone" e "canzone" mi si presentano come una coppia interessante,
anche se non così «bella come il fortuito incontro di un ombrello e di una
macchina da cucire su un tavolo anatomico» (Lautréamont, "I canti di
Maldoror"). Nel confuso insieme delle parole fin qui evocate, «mattone» sta
a «canzone» come «sasso» sta a «contrabbasso». Il violino di Amedeo
aggiunge probabilmente un elemento affettivo e favorisce la nascita di
un'immagine musicale.
«Ecco la casa in musica. E' fatta di mattoni musicali, di pietre musicali.
Le sue pareti, percosse da martelletti, rendono tutte le note possibili. So che
c'è un do diesis sopra il divano, il fa più acuto è sotto la finestra, il
pavimento è tutto in si bemolle maggiore, una tonalità eccitante. C'è una
stupenda porta atonale, seriale, elettronica: basta sfiorarla con le dita per
cavarne tutta una roba alla Nono-Berio-Maderna. Da far delirare
Stockhausen (che nell'immagine entra a maggior diritto di altri, con quello
"haus", "casa", incorporato nel cognome).
Ma non si tratta solo di una casa. C'è tutto un paese musicale che contiene
la casa-pianoforte, la casa-celesta, la casa-fagotto. E' un paese-orchestra. La
sera gli abitanti, suonando le loro case, fanno tutti insieme un bel concerto
prima di andare a dormire... Di notte, mentre tutti dormono, un prigioniero
suona le sbarre della sua cella... Eccetera. La storia, ormai, ha preso il via.»
Penso che il prigioniero sia entrato nella storia grazie alla rima di
«canzone» e «prigione», di cui consapevolmente non avevo preso nota, ma
che evidentemente stava in agguato. Le sbarre si direbbero una conseguenza
ovvia. Ma non credo. Me le deve avere suggerite piuttosto il ricordo,
fuggevolmente affiorato, del titolo di un vecchio film: "Prigione senza
sbarre".
L'immaginazione può seguire ora un'altra strada:
«Cadono tutte le sbarre di tutte le prigioni del mondo. Escono tutti. Anche
i ladri? Sì, anche i ladri. E' la prigione che produce i ladri. Finita la prigione,
finiti i ladri...»
E qui posso notare come nel processo apparentemente meccanico si cala,
come in uno stampo, ma anche modificando lo stampo stesso, la mia
ideologia. Sento l'eco di letture antiche e recenti. I mondi degli esclusi
chiedono con prepotenza di essere nominati: orfanotrofi, riformatori,
ricoveri per i vecchi, manicomi, aule scolastiche. La realtà fa irruzione
nell'esercizio surrealistico. In fin dei conti, forse, se il paese musicale
diventerà una storia, non si tratterà di una fantasticheria evasiva, bensì di un
modo di riscoprire e rappresentare in forme nuove la realtà.
Ma l'esplorazione della parola «sasso» non è finita. Debbo ancora
rifiutarla come organismo che ha un certo significato e un certo suono,
scomporla nelle sue lettere, scoprire le parole che ho rifiutate
successivamente per arrivare alla sua pronuncia:
Scrivo le lettere una sotto l'altra:
S
A
S
S
O
Ora accanto ad ogni lettera posso scrivere la prima parola che mi viene in
mente, ottenendo una nuova serie (per esempio: «sardina-avvocatosigaretta-sifone-ortolano»). O posso - sarà più divertente - scrivere accanto
alle cinque lettere cinque parole che formino una frase di senso compiuto,
così:
S - Sulla.
A - altalena.
S - saltano.
S - sette.
O - oche.
Non saprei che farmene, in questo momento, di sette oche in altalena, se
non usarle per costruire un «nonsense» in rima:
«Sette oche in altalena
reclamavano la cena... eccetera.»
Ma non bisogna attendersi un risultato di qualche interesse alla prima
prova. Cerco un'altra serie, con lo stesso sistema:
S - Settecento.
A - avvocati.
S - suonavano.
S - settecento.
O - ocarine.
Quel «settecento» è un prolungamento automatico del «sette» precedente.
Le «ocarine» si sono imposte sulla spinta, evidente, delle «oche»: ma non si
può ignorare che le ha favorite anche la vicinanza, in questa ricerca, con gli
strumenti musicali nominati poco sopra. Un corteo di settecento avvocati
che suonano l'ocarina non è un'immagine da buttar via.
Personalmente ho inventato molte storie partendo da una parola scelta a
caso. Una volta, per esempio, partendo dalla parola «cucchiaio», ottenni la
seguente catena: «cucchiaio-Cocchiara (chiedo scusa per quest'uso
arbitrario, ma non del tutto, di un nome illustre in un campo che riguarda
anche le favole... ) - «chiara - chiara d'uovo - ovale - orbita - uovo in
orbita». Qui mi fermai e scrissi una storia intitolata: "Un mondo in un
uovo", che sta tra la fantascienza e la presa in giro.
Possiamo ora lasciare la parola «sasso» al suo destino. Ma non
illudiamoci di averne esaurite le possibilità. Ha detto Paul Valéry: «Non c'è
una parola che si possa comprendere se si va a fondo». E Wittgenstein: «Le
parole sono come la pellicola superficiale su un'acqua profonda». Le storie
si cercano, per l'appunto, nuotando sott'acqua.
Quanto alla parola «mattone», ricorderò il test americano di creatività, di
cui parla Marta Fattori nel suo bel libro "Creatività ed educazione". I
bambini vengono invitati, con quel test, ad elencare tutti gli usi possibili del
«mattone» che conoscono o che riescono ad immaginare. Forse la parola
«mattone» mi si è imposta con tanta forza perché avevo letto di recente di
quel test, in quel libro. Purtroppo, test del genere non hanno lo scopo di
stimolare la creatività infantile, ma solo quello di misurarla, per selezionare
«i più bravi in immaginazione» come con altri test si selezionano «i più
bravi in matematica». Avranno la loro utilità, naturalmente. Ma in sostanza
perseguono scopi che passano sopra la testa dei bambini.
Il gioco del «sasso nello stagno» che qui ho brevemente illustrato, invece,
si muove nel senso opposto: deve servire ai bambini, non servirsi di loro.
3. LA PAROLA «CIAO»
Nelle scuole per l'infanzia di Reggio Emilia è nato, anni or sono, il «gioco
del cantastorie». I bambini, a turno, salgono su una predella come su una
specie di tribuna e raccontano ai loro compagni, accoccolati sul pavimento,
una storia di loro invenzione. La maestra la trascrive, e il bambino sta bene
attento che lo faccia senza nulla dimenticare o cambiare. Poi il bambino
stesso illustra la sua storia con una grande pittura. Più avanti analizzerò una
di queste storie spontanee. Qui il «gioco del cantastorie» fa solo da
premessa a quanto segue.
Dopo che io avevo parlato del modo di inventare una storia partendo da
una parola data, l'insegnante Giulia Notari, della scuola per l'infanzia Diana,
ha chiesto se qualche bambino si sentisse di inventare una storia con quel
nuovo sistema e ha suggerito la parola «ciao». Un bambino di cinque anni
ha raccontato questa storia:
«Un bimbo aveva perso tutte le parole buone e gli erano rimaste quelle
brutte: merda, cacca, stronzo, eccetera.
Allora la sua mamma lo porta da un dottore, che aveva i baffi lunghi così,
e gli dice: - Apri la bocca, fuori la lingua, guarda in su, guarda in dentro,
gonfia le guance.
Il dottore dice che deve andare a cercare in giro una parola buona. Prima
trova una parola così (il bambino indica una lunghezza di circa venti
centimetri) che era "uffa", che è cattiva. Poi ne trova una lunga così (circa
cinquanta centimetri) che era "arrangiati", che è cattiva. Poi trova una
parolina rosa, che era "ciao", se la mette in tasca, la porta a casa e impara a
dire le parole gentili e diventa buono.»
Durante il racconto, due volte gli ascoltatori si sono inseriti per
raccogliere e sviluppare spunti offerti dalla storia. Una prima volta, sul tema
delle parole «brutte» hanno improvvisato allegramente una litania di
cosiddette «parolacce», recitando l'intera serie di quelle che conoscevano e
che erano state evocate dalla prima. Lo facevano, ovviamente, per sfida, in
un gioco liberatorio, di comicità escrementizia, che ben conosce chiunque
abbia a che fare con i bambini. Tecnicamente, il gioco delle associazioni si
svolgeva su quello che i linguisti chiamano «asse della selezione»
(Jakobson), come una ricerca delle parole vicine lungo la catena del
significato. Ma non rappresentavano, quelle parole, un diversivo, un
abbandono del tema della storia: anzi, ne chiarivano e determinavano lo
svolgimento. Nel lavoro del poeta, dice Jakobson, l'«asse della selezione» si
proietta sull'«asse della combinazione»: può essere un suono (una rima) a
evocare un significato, un'analogia verbale a suscitare la metafora. Quando
il bambino inventa una storia, succede la stessa cosa. Si tratta di
un'operazione creativa che ha anche un aspetto estetico: qui ci interessa in
relazione alla creatività, non all'arte.
Una seconda volta gli ascoltatori hanno interrotto il narratore per
sviluppare il «gioco del medico», cercando variazioni al tradizionale «tira
fuori la lingua». Il divertimento aveva qui un doppio significato:
psicologico, in quanto serviva a sdrammatizzare, comicizzandola, la figura
sempre un po' temuta del medico; di gara, a chi trovasse la variazione più
sorprendente e inattesa («guarda in dentro»). Un gioco del genere è già
teatro, è l'unità minima della drammatizzazione.
Ma veniamo alla struttura della storia. In realtà essa non si basa
esclusivamente sulla parola «ciao», cioè sul suo significato e sul suo suono.
Il bambino che ha cominciato la storia ha preso come tema l'espressione «la
parola ciao», nel suo insieme. Ecco perché nella sua immaginazione non ha
prevalso - benché si sia prodotta in altro momento - la ricerca di parole
vicine o simili, di situazioni in cui la parola venisse usata in questo o quel
modo: perfino l'uso più semplice, quello del saluto, appare sostanzialmente
rifiutato. Invece l'espressione «la parola ciao» ha dato luogo
immediatamente, sull'«asse della selezione», alla costruzione di due classi
di parole: le «parole buone» e le «parole brutte» e successivamente, per
mezzo del gesto, ad altre due classi, quella delle «parole corte» e quella
delle «parole lunghe».
Quel gesto non è un'improvvisazione, ma un'appropriazione. Il bambino
ha visto sicuramente alla T.V. la pubblicità di una ditta di caramelle in cui
compaiono due mani che vengono battute l'una contro l'altra e poi si
allontanano mentre, tra una mano e l'altra, compare una scritta: il nome
della caramella reclamizzata. Il bambino ha ripescato quel gesto nella
memoria e se n'è servito in modo originale e personale. Ha rifiutato il
messaggio pubblicitario, ha accolto quello implicito e non voluto, non
programmato: il gesto che misura la lunghezza delle parole. Non si può mai
essere sicuri di quello che un bambino impara guardando la televisione. E
non si deve mai sottovalutare la sua capacità di reagire creativamente al
visibile.
Nella storia interviene, al punto giusto, la censura esercitata dal modello
culturale. Il bambino definisce «brutte» le parole che in casa gli hanno
insegnato a considerare sconvenienti. Sono i genitori che, in lui, le
definiscono «brutte». Ma egli si trova in un ambiente educativo adatto a
superare certi condizionamenti, una scuola non repressiva, dove non si
viene rimproverati o sgridati se si usano quelle parole. Da questo punto di
vista il risultato più straordinario della storia consiste nell'abbandono finale
delle classi di parole istituite all'inizio.
Le parole «brutte» che il bambino incontra nella sua ricerca - «uffa»,
«arrangiati» - non sono «brutte» in relazione a un modello repressivo: sono
invece le parole che allontanano, che offendono gli altri, che non aiutano a
farsi degli amici, a stare insieme, a giocare insieme. Esse sono l'opposto non
più delle parole astrattamente «buone», ma delle parole «giuste e gentili».
Ecco nata una nuova classe di parole, nella quale si rivelano i nuovi valori
che il bambino assorbe in quella scuola. A questo risultato è arrivata la
mente reagendo alle sue stesse immagini, giudicandole, governando le loro
associazioni con il contributo di tutta la piccola personalità in azione. Ed è
chiaro perché «ciao» dev'essere una «parolina rosa»: il rosa è un colore
gentile, delicato, non aggressivo. Il colore è un'indicazione di valore.
Tuttavia, è un peccato non aver chiesto al bambino: «perché rosa?» La sua
risposta ci avrebbe detto qualcosa che non sapevamo e che ora è
estremamente difficile ricostruire.
4. IL BINOMIO FANTASTICO
Abbiamo visto nascere il tema fantastico - lo spunto per una storia - da
una singola parola. Ma si è trattato, più che altro, di un'illusione ottica. In
realtà, non basta un polo elettrico a suscitare una scintilla, ce ne vogliono
due. La parola singola «agisce» («Buffalo. E il nome agì...» dice Montale)
solo quando ne incontra una seconda che la provoca, la costringe a uscire
dai binari dell'abitudine, a scoprirsi nuove capacità di significare. Non c'è
vita, dove non c'è lotta.
Ciò dipende dal fatto che l'immaginazione non è una qualche facoltà
separata della mente: è la mente stessa, nella sua interezza, la quale,
applicata ad un'attività piuttosto che ad un'altra, si serve sempre degli stessi
procedimenti. E la mente nasce nella lotta, non nella quiete. Ha scritto
Henry Wallon, nel suo libro "Le origini del pensiero nel bambino", che il
pensiero si forma per coppie. L'idea di «molle» non si forma prima, o dopo
l'idea di «duro», ma contemporaneamente, in uno scontro che è
generazione: «L'elemento fondamentale del pensiero è questa struttura
binaria, non i singoli elementi che la compongono. La coppia, il paio sono
anteriori all'elemento isolato».
Dunque, in principio era l'opposizione. E' dello stesso parere anche Paul
Klee quando scrive, nella sua "Teoria della forma e della figurazione, che
«il concetto è impossibile senza il suo opposto. Non esistono concetti a sé
stanti, ma di regola sono 'binomi di concetti'».
Una storia può nascere solo da un «binomio fantastico».
«Cavallo-cane» non è veramente un «binomio fantastico». E' una
semplice associazione all'interno della stessa classe zoologica.
All'evocazione dei due quadrupedi l'immaginazione assiste indifferente. E'
un accordo di terza maggiore, non promette niente di eccitante.
Occorre una certa distanza tra le due parole, occorre che l'una sia
sufficientemente estranea all'altra, e il loro accostamento discretamente
insolito, perché l'immaginazione sia costretta a mettersi in moto per istituire
tra loro una parentela, per costruire un insieme (fantastico) in cui i due
elementi estranei possano convivere. Perciò è bene scegliere il binomio
fantastico con l'aiuto del caso. Le due parole siano dettate da due bambini,
all'insaputa l'uno dell'altro; estratte a sorte; indicate da un dito che non sa
leggere in due pagine lontane del vocabolario.
Quando facevo il maestro, mandavo un bambino a scrivere una parola
sulla facciata visibile della lavagna, mentre un altro bambino ne scriveva
un'altra sulla facciata invisibile. Il piccolo rito preparatorio aveva la sua
importanza. Creava un'attesa. Se un bambino scriveva, in vista di tutti, la
parola «cane», questa parola era già una parola speciale, pronta a far parte
di una sorpresa, a inserirsi in un avvenimento imprevedibile. Quel «cane»
non era un quadrupede qualunque, era già un personaggio avventuroso,
disponibile, fantastico. Girata la lavagna si leggeva, poniamo, la parola
«armadio». Una risata la salutava. La parola «ornitorinco», o «tetraedro»,
non avrebbe ottenuto un successo maggiore. Ora, un armadio, in sé, non fa
né ridere né piangere. E' una presenza inerte, una banalità. Ma
quell'armadio, facendo coppia con un cane, era tutt'altra cosa. Era una
scoperta, un'invenzione, uno stimolo eccitante.
Ho letto, anni dopo, quel che ha scritto Max Ernst per spiegare il suo
concetto di «spaesamento sistematico». Egli si serviva proprio
dell'immagine di un armadio, quello dipinto da De Chirico nel bel mezzo di
un paesaggio classico, tra ulivi e templi greci. Così «spaesato», precipitato
in un contesto inedito, l'armadio diventava un oggetto misterioso. Forse era
pieno di vestiti e forse no: ma certamente era pieno di fascino.
Viktor Sklovskij descrive l'effetto di «straniamento» (in russo
«ostranenije») che Tolstoj ottiene parlando di un semplice divano nei
termini in cui ne parlerebbe una persona che non avesse mai visto prima un
divano, né avesse sospetto dei suoi possibili usi.
Nel «binomio fantastico» le parole non sono prese nel loro significato
quotidiano, ma liberate dalle catene verbali di cui fanno parte
quotidianamente. Esse sono «estraniate», «spaesate», gettate l'una contro
l'altra in un cielo mai visto prima. Allora si trovano nelle condizioni
migliori per generare una storia.
Prendiamo pure, a questo punto, le parole «cane» e «armadio».
Il procedimento più semplice per create tra loro un rapporto è quello di
collegarle con una preposizione articolata. Otteniamo così diverse figure:
il cane con l'armadio,
l'armadio del cane,
il cane sull'armadio,
il cane nell'armadio,
eccetera.
Ognuna di queste figure ci offre lo schema di una situazione fantastica.
«1. Un cane passa per la strada con un armadio sulla groppa. E' la sua
cuccia, cosa ci volete fare. Se la porta sempre dietro, come fa la chiocciola
con il suo guscio. Il seguito ad libitum.
2. "L'armadio del cane" mi sembra, più che altro, un'idea per architetti,
designers, arredatori di lusso. E' fatto per contenere il cappottino del cane, la
serie delle museruole e dei guinzagli, le pantofole antigelo, il salvacoda con
nappine, gli ossi di gomma, i gatti finti, la guida della città (per andare a
prendere il latte, il giornale e le sigarette al padrone). Non ho idea che
contenga anche una storia
3. "Il cane nell'armadio", a occhio e croce, è più invitante. Il dottor
Polifemo rincasa, apre l'armadio per prendere la giacca da camera e vi trova
un cane. Siamo subito sfidati a escogitare una spiegazione di
quell'apparizione. Ma la spiegazione si può rimandare. E' più interessante,
per il momento, analizzare da vicino la situazione. Il cane è di razza
indefinibile. Forse è un cane da tartufi, forse un cane da ciclamini. Da
rododendri. Ben disposto verso il prossimo, scodinzola affettuosamente,
porge la zampa con bel modo, ma di uscire dall'armadio non ne vuole
sapere, per quanto il dottor Polifemo lo implori. Poi il dottor Polifemo va a
fare la doccia e trova un altro cane nell'armadietto del bagno. Ce n'è uno
anche nello sportello delle pentole in cucina, uno nel lavastoviglie, uno in
frigorifero, mezzo congelato. C'è un barboncino nel ripostiglio delle scope,
un chihuahua nel cassetto della scrivania. Il dottor Polifemo potrebbe, a
questo punto, chiamare il portiere per farsi aiutare a respingere gli invasori,
ma non è questo che gli comanda il suo cuore di cinofilo. Egli corre, invece,
dal macellaio ad acquistare dieci chili di filetto per nutrire i suoi ospiti. Ogni
giorno, da quel giorno, egli compra dieci chili di carne. E così dà
nell'occhio. Il macellaio si mette in sospetto. Si fanno chiacchiere. Nascono
maldicenze. Dilagano calunnie. Quel dottor Polifemo lì non avrà in casa
delle spie atomiche? Non farà esperimenti diabolici con tutti quei girelli e
controfiletti? Il povero dottore perde la clientela. Giungono soffiate alla
polizia. Il questore ordina una perquisizione in casa sua. E così si scopre che
il dottor Polifemo ha sopportato innocente tante perquisizioni per amor dei
cani. Eccetera.»
La storia, a questo stadio, è soltanto «materia prima». Lavorarla a
prodotto finito sarebbe compito da scrittore. Ma qui interessava solo
esemplificare l'uso di un «binomio fantastico». Il nonsenso può restare tale.
Si tratta di una tecnica che i bambini riescono benissimo ad applicare, con
non poco divertimento, come io stesso ho avuto modo di constatare in tante
scuole d'Italia. L'esercizio, beninteso, ha una sua reale importanza, della
quale ci capiterà di parlare più avanti. Ma non vanno trascurati i suoi effetti
d'allegria. Nelle nostre scuole, generalmente parlando, si ride troppo poco.
L'idea che l'educazione della mente debba essere una cosa tetra è tra le più
difficili da combattere. Ne sapeva qualcosa Giacomo Leopardi quando
scriveva nel suo Zibaldone, alla data del 1 agosto 1823:
«La più bella e fortunata età dell'uomo, ch'è la fanciullezza, è tormentata
in mille modi, con mille angustie, timori, fatiche dall'educazione e
dall'istruzione, tanto che l'uomo adulto, anche in mezzo all'infelicità... non
accetterebbe di tornar fanciullo colla condizione di soffrire quello stesso che
nella fanciullezza ho sofferto.»
5. «LUCE» E «SCARPE»
La storia che segue è stata inventata da un bambino di cinque anni e
mezzo, con l'intervento di tre suoi compagni, nella scuola materna Diana di
Reggio Emilia. Il «binomio fantastico» da cui è nata - «luce» e «scarpe» -
era stato suggerito dalla maestra (il giorno dopo che di questa tecnica
avevamo parlato al nostro corso).
Ma ecco qua, senz'altra prefazione:
«C'era una volta un bimbo che si metteva sempre le scarpe del suo papà.
Una sera il papà si era stufato che il bimbo gli prendeva le scarpe, allora lo
mette attaccato alla luce, e poi a mezzanotte cade, allora dice il papà: - Cosa
c'è, un ladro?
Va a vedere e c'era il bimbo per terra. Il bimbo era rimasto tutto acceso.
Allora il papà ha provato a girargli la testa ma non si è spento, ha provato a
tirargli le orecchie ma non si spegneva, ha provato a schiacciargli il naso ma
non si spegneva, ha provato a tirargli i capelli ma non si spegneva, ha
provato a schiacciargli l'ombelico ma non si spegneva, ha provato a tirargli
via le scarpe e c'è riuscito, si è spento.»
La trovata finale - che non era stata suggerita dal narratore principale, ma
da un altro piccolino - è stata tanto gustata dagli stessi bambini che essi
hanno sentito il bisogno di applaudirsi: era in effetti l'immagine che
chiudeva perfettamente e logicamente il cerchio e dava alla storia un senso
di compiutezza; ma era forse molto di più. Penso che il dottor Freud in
persona proverebbe, anche da fantasma, un'intensa emozione ascoltando un
racconto così facilmente interpretabile in termini di «complesso edipico»:
fin dall'attacco... con quel bambino che si mette le scarpe del padre... che
vuole insomma «far le scarpe al padre», per prendere il suo posto accanto
alla madre. Impari lotta, seminata di immagini di morte. «Attaccare» vuol
dire anche «appiccare», «impiccare»... E il bimbo era «per terra» o «nella
terra»? Non ci dovrebbero essere dubbi in proposito, se si legge giustamente
quel «si è spento» che dà al dramma una conclusione tragica. «Spegnersi» e
«morire» sono sinonimi: «si è spento nel bacio del Signore», dicono i
necrologi sui muri. Vince il più forte e maturo. Vince a mezzanotte, l'ora
degli spiriti... E prima della morte, la tortura: tutto quel «girare la testa»,
«tirare le orecchie», «schiacciare il naso»...
Non insisterò in questo esercizio non autorizzato di psicanalisi. Parlino i
tecnici: «videant consules»...
Se il profondo si è impadronito del «binomio fantastico» per inscenare i
suoi drammi, il punto esatto del suo inserimento mi sembra tuttavia l'eco
immediata che la parola «scarpe» ha potuto destare nell'esperienza infantile.
Tutti i bambini giocano a mettersi le scarpe del padre e della madre. Per
essere «loro». Per essere più alti. Ma anche, più semplicemente, per essere
«altri». Il gioco del travestimento, a parte la sua importanza simbolica, è
sempre divertente per gli effetti grotteschi che ne nascono. E' teatro:
mettersi nei panni degli altri, mettersi in una parte, inventarsi una vita,
scoprire nuovi gesti. Peccato che, di regola, sia permesso ai bambini solo di
carnevale mascherarsi, indossare la giacca del padre, una sottana della
nonna. Ci dovrebbe sempre essere, in casa, un cestone di abiti smessi a
disposizione del gioco del travestimento. Nelle scuole per l'infanzia di
Reggio Emilia non c'è solo un cestone, per questo, ma un intero guardaroba.
A Roma, al mercato di via Sannio, si vendono ogni sorta di costumi, abiti da
sera, residuati della moda: è lì che andavamo, quando nostra figlia era
piccola, a rifornire il cestone suddetto. Alle sue amiche piaceva la nostra
casa proprio per via del cestone.
Perché il bambino rimane «acceso»? La ragione più ovvia sarebbe da
ricercare nell'analogia: «attaccato» al lampadario, come una lampadina, il
bambino si comporta da lampadina. Ma questa spiegazione sarebbe
sufficiente se il bambino si fosse «acceso» nel momento in cui il padre lo ha
«attaccato». Il racconto però, a quel preciso punto, non registra l'accensione.
Noi vediamo il bambino «acceso» solo dopo che è caduto per terra. Penso
che se l'immaginazione ha avuto bisogno di un certo tempo (pochi attimi)
per scoprire quell'analogia questo è accaduto perché l'analogia non si è
rivelata immediatamente, per via di «visione» - il narratore «vede» il
bambino «attaccato», lo vede «acceso» - ma è scaturita sull'asse della
«selezione verbale». C'è stato, nella mente del bambino - mentre la storia
continuava - un lavorio «a parte», impegnato sugli echi della parola
«attaccato». Ecco la catena: «attaccato», «appeso», «acceso». L'analogia
verbale e la rima non pronunciata hanno fatto scattare anche l'analogia
dell'immagine visiva. C'è stato, insomma, quel lavoro di «condensazione
delle immagini» che il dottor Freud - sempre lui, quel benedetto viennese -
ha così ben descritto studiando i processi creativi del sogno. Da questo
punto di vista la storia ci appare in effetti come un «sogno a occhi aperti».
Ne ha tutta l'atmosfera, la disposizione all'assurdo, l'accavallarsi dei temi.
Da questa atmosfera si esce con i tentativi del padre di «spegnere» il
«bambino-lampadina». Le variazioni sul tema sono imposte dall'analogia,
ma si muovono su diversi piani: vi intervengono, infatti, sia l'esperienza dei
gesti necessari per spegnere una lampadina (svitare la lampadina stessa,
schiacciare un pulsante, tirare un cordoncino, eccetera), sia l'esperienza del
proprio corpo (è per questa strada che dalla testa si passa alle orecchie, al
naso, all'ombelico, eccetera). Il gioco, a questo punto è collettivo. Il
narratore principale è stato solo il detonatore di un'esplosione che ha
coinvolto tutti, con un effetto che i cibernetici chiamerebbero di
«amplificazione».
Mentre cercano le variazioni i bambini si guardano, cercano nel corpo del
vicino lo spunto per una nuova trovata: il presente interviene nella storia, le
sue figure le suggeriscono nuovi significati, in un processo che ha qualche
analogia con la capacità della rima di dettare al poeta, mentre lavora,
significati, per così dire, dal di fuori della situazione lirica. I gesti elencati
sono anch'essi in rima, sia pure non secondo il suono. E sono «rime
baciate», cioè le più semplici, com'è giusto che sia in una filastrocca
infantile.
La variazione conclusiva - «gli leva le scarpe, e si spegne» - rappresenta
un'ancor più decisa rottura col sogno. E' una conclusione logica. Erano le
scarpe del padre a tener «acceso» il bambino, perché tutto era cominciato di
lì, da quelle scarpe: basta togliergli le scarpe, e la luce scomparirà, la storia
può chiudersi. E' stato un embrionale pensiero logico a manovrare lo
strumento magico - «le scarpe del papà» - nel senso opposto al movimento
iniziale.
Nel momento in cui fanno questa scoperta i bambini introducono nel
libero gioco dell'immaginazione l'elemento matematico della
«reversibilità», come metafora, non ancora come concetto. Al concetto ci
arriveranno più tardi: ma intanto, forse, l'immagine favolosa ha creato le
basi per la strutturazione del concetto.
Un'ultima osservazione (ultima solo per caso, si capisce) riguarda
l'inserimento nella storia dei «valori». Letta da questo punto di vista, è una
storia di disobbedienza punita, nel quadro di un modello culturale fin troppo
tradizionale. Il padre è colui al quale si obbedisce e che ha il diritto di
castigare. La censura è intervenuta a mantenere la storia nei confini della
morale familiare.
Col suo intervento davvero si può dire che alla storia «han posto mano e
cielo e terra»: l'inconscio con i suoi conflitti, l'esperienza, la memoria,
l'ideologia, la parola in tutte le sue funzioni. Una lettura puramente
psicologica, o psicanalitica, non sarebbe bastata a illuminarne tutte le
risultanze come ho cercato, sia pur brevemente, di fare.
6. CHE COSA SUCCEDEREBBE SE...
«Le ipotesi - ha scritto Novalis - sono reti: tu getti la rete e qualcosa prima
o poi ci trovi».
Ecco subito un esempio illustre: "Che cosa succederebbe se un uomo si
svegliasse trasformato in un immondo scarafaggio? Alla domanda ha
risposto da par suo Franz Kafka nel racconto "Metamorfosi". Non dico che
quel racconto sia nato da quella precisa domanda, ma la sua forma è
sicuramente quella dello sviluppo fino alle conseguenze più tragiche di
un'ipotesi del tutto fantastica. All'interno di quell'ipotesi tutto diventa logico
e umano, si carica di significati aperti a diverse interpretazioni, il simbolo
vive di vita autonoma e sono molte le realtà cui si adatta.
Quella delle «ipotesi fantastiche» è una tecnica semplicissima. La sua
forma è appunto quella della domanda: "Che cosa succederebbe se..."
Per formulare la domanda si scelgono a caso un soggetto e un predicato.
La loro unione fornirà l'ipotesi su cui lavorare.
Sia il soggetto «Reggio Emilia» e il predicato «volare»: "Che cosa
succederebbe se la città di Reggio Emilia si mettesse a volare?"
Sia il soggetto «Milano» e il predicato «circondato dal mare»: "Che cosa
succederebbe se improvvisamente Milano si trovasse circondata dal mare?"
Ecco due situazioni all'interno delle quali gli avvenimenti narrativi si
moltiplicano spontaneamente all'infinito. Possiamo, per accumulare
materiale provvisorio, immaginare le reazioni di persone diverse alla
straordinaria novità, gli incidenti di ogni genere cui dà luogo, le discussioni
che sorgono. Una storia corale, alla maniera dell'ultimo Palazzeschi.
Possiamo sceglierci un protagonista, per esempio un bambino, e far ruotare
intorno a lui l'avventura, come una giostra di imprevisti.
Ho notato che i bambini di campagna, davanti a un tema del genere,
attribuiscono la prima scoperta della novità al fornaio del paese: perché è lui
che si alza prima di tutti, anche prima del campanaro che deve suonare per
la Messa. In città è una guardia notturna a compiere la scoperta e, secondo
che i ragazzi propendano per il civismo o per gli affetti familiari, avverte il
sindaco oppure la moglie.
I bambini di città sono quasi costretti a far agire personaggi sconosciuti.
Più fortunati, i bambini di campagna non sono costretti a pensare a un
generico «fornaio», ma pensano subito al fornaio Giuseppe - (questo nome e
per me un nome obbligato: mio padre faceva il fornaio e si chiamava
Giuseppe) - e questo li aiuta immediatamente a introdurre nella storia le
persone che conoscono, i parenti, gli amici. Il gioco è subito più divertente.
Negli articoli pubblicati in «Paese Sera» e già citati, formulavo le
seguenti domande:
«- Che cosa succederebbe se la Sicilia perdesse i bottoni?
- Che cosa succederebbe se un coccodrillo bussasse alla vostra porta
chiedendovi un po' di rosmarino?
- Che cosa succederebbe se il vostro ascensore precipitasse al centro della
terra o schizzasse sulla luna?»
Solo questo terzo tema mi è diventato, in seguito, una storia vera e
propria, protagonista il garzone di un bar.
Anche con i bambini accade che il divertimento maggiore si riveli nel
formulare le domande più buffe e sorprendenti: proprio perché il lavoro
successivo, cioè lo svolgimento del tema, non è che applicazione e sviluppo
di una scoperta già avvenuta, a meno che esso si presti - coinvolgendo
l'esperienza personale del bambino, il suo ambiente, la sua comunità - a un
intervento diretto, a un approccio insolito ad una realtà già carica, per lui, di
significato.
Di recente, in una scuola media, abbiamo formulato insieme, io e i
ragazzi, questa domanda: "Che cosa succederebbe se un coccodrillo si
presentasse a «Rischiatutto»?"
Essa si è rivelata molto produttiva. E' stato come scoprire un nuovo punto
di vista per guardare la T.V. e per giudicare la propria esperienza della
televisione. Ne sono saltate fuori delle buone, a cominciare dal colloquio tra
il coccodrillo che chiede di essere ammesso al quiz come specialista in
ittiologia e gli sbalorditi funzionari di viale Mazzini. Nelle gare
propriamente dette il coccodrillo si è rivelato imbattibile. Ad ogni
raddoppio si mangiava un concorrente, senza nemmeno ricordarsi poi di
piangere. Alla fine si mangiava anche Mike Bongiorno, ma era divorato a
sua volta dalla valletta Sabina, di cui quei ragazzi erano ferventi ammiratori,
e dunque la volevano vittoriosa ad ogni costo.
Ho poi riscritto la storia, per comprenderla nel mio libro "Novelle fatte a
macchina", con notevoli varianti. Nella mia storia il coccodrillo è un esperto
in cacca di gatti: materia fecale, se si vuole, ma più efficace nel conferire
alla storia una funzione demitizzante. Nel finale Sabina non mangia il
coccodrillo, ma lo costringe a risputar fuori le sue vittime, in ordine inverso
a quello in cui sono state inghiottite.
Non siamo più nel nonsenso, mi pare. Siamo, nel modo più evidente,
all'uso della fantasia per stabilire un rapporto attivo con il reale.
Il mondo si può guardare a altezza d'uomo, ma anche dall'alto di una
nuvola (con gli aeroplani è facile). Nella realtà si può entrare dalla porta
principale o infilarvisi - è più divertente - da un finestrino.
7. IL NONNO DI LENIN
Questo capitoletto è solo la continuazione del precedente. Ma mi piaceva
troppo l'idea di mettere in un titolo il nonno di Lenin, per rinunciare
all'arbitraria cesura.
La casa di campagna del nonno di Lenin sorge, non lontano da Kazan -
capitale della Repubblica autonoma dei tartari -, un po' in cima a una
collinetta ai piedi della quale scorre, portando a spasso le sue anatre, un
fiumiciattolo colcosiano. Un bel posto, dove ho bevuto del buon vino con i
miei amici tartari.
Una parete del soggiorno dà sul giardino con tre grandi finestre. I ragazzi,
tra i quali Volodja Ul'janov, il futuro Lenin, entravano e uscivano di casa
per le finestre, anziché per la porta. Il saggio dottor Blank (padre della
madre di Lenin), ben guardandosi dal proibire quell'innocente spasso, fece
mettere sotto le finestre delle robuste panchette, perché i ragazzi se ne
potessero servire nei loro andirivieni senza rischiare di rompersi l'osso del
collo. A me sembra un modo esemplare di mettersi al servizio
dell'immaginazione infantile.
Con le storie e i procedimenti fantastici per produrle noi aiutiamo i
bambini a entrare nella realtà dalla finestra, anziché dalla porta. E' più
divertente: dunque è più utile.
Niente impedisce, del resto, di provocare l'impatto con la realtà per mezzo
di ipotesi più impegnative.
Esempio: "Che cosa succederebbe se in tutto il mondo, da un polo
all'altro, da un momento all'altro, sparisse il denaro?"
Questo non è soltanto un tema per l'immaginazione infantile: perciò
appunto penso che sia un tema particolarmente adatto ai bambini, ai quali
piace misurarsi con problemi più grandi di loro. E' il solo modo che hanno a
disposizione per crescere. E non vi sono dubbi che essi vogliano, prima di
tutto, e sopra tutto il resto, crescere.
Il diritto di crescere, in effetti, noi glielo riconosciamo solo a parole. Ogni
volta che lo prendono sul serio, ci giochiamo tutta la nostra autorità per
vietargliene l'uso.
Mi resta ora da far osservare, a proposito dell'«ipotesi fantastica», che
essa è, a conti fatti, soltanto un caso particolare di «binomio fantastico»,
rappresentato dall'unione arbitraria tra un determinato soggetto e un
determinato predicato. Mutano i componenti del «binomio», non la loro
funzione. Nel caso generale, descritto nei precedenti capitoli, abbiamo
considerato «binomi» costituiti di due nomi. Nell'ipotesi fantastica si
uniscono invece un nome e un verbo, un soggetto e un predicato, o anche un
soggetto e un attributo.
Esempi:
- "nome e verbo": «la città», «vola»;
- "soggetto e predicato": «Milano», «è circondata dal mare»;
- "soggetto e attributo": «il coccodrillo», «esperto in cacca di gatti».
Non dubito che possano esistere altre forme di «ipotesi fantastiche». Per i
fini di questo libretto, possono bastare quelle che ho detto. (La rima,
ottenuta con qualche licenza grammaticale, ha funzioni provocatorie: spero
che si noti).
8. IL PREFISSO ARBITRARIO
Un modo di rendere produttive, in senso fantastico, le parole, è quello di
deformarle. Lo fanno i bambini, per gioco: un gioco che ha un contenuto
molto serio, perché li aiuta a esplorare le possibilità delle parole, a
dominarle, forzandole a declinazioni inedite; stimola la loro libertà di
«parlanti», con diritto alla loro personale "parole" (grazie, signor Saussure);
incoraggia in loro l'anticonformismo.
Nello spirito di questo gioco è l'uso di un prefisso arbitrario. Io stesso vi
ho fatto ricorso più volte.
Basta una "s" a trasformare un «temperino» - oggetto quotidiano e
trascurabile, per di più pericoloso e offensivo - in uno «stemperino»,
oggetto fantastico e pacifista, che non serve a far la punta alle matite, ma a
fargliela ricrescere quand'è consunta. Con rabbia dei cartolai e dell'ideologia
consumistica. Non senza allusioni di colore sessuale, ben occultate, ma non
per questo non recepibili (sotto il livello della coscienza) dai bambini.
Lo stesso prefisso mi dà lo «staccapanni», cioè il contrario
dell'«attaccapanni»: non serve per appendervi gli abiti, ma per staccarli
quando se ne ha bisogno, in un paese di vetrine senza vetri, negozi senza
cassa e guardaroba senza scontrino. Dal prefisso all'utopia. Ma non è certo
vietato immaginare una città futura in cui i cappotti siano gratuiti come
l'acqua e l'aria. E l'utopia non è meno educativa dello spirito critico. Basta
trasferirla dal mondo dell'intelligenza (alla quale Gramsci prescrive
giustamente il pessimismo metodico) a quello della volontà (la cui
caratteristica principale, secondo lo stesso Gramsci, dev'essere l'ottimismo).
Insomma, via: anche l'«attaccapanni», così com'è, è solo una «tigre di
carta».
Ho poi inventato il «paese con l'esse davanti», dove c'è uno «scannone»
che serve per «disfare» la guerra, anziché per farla. Il «senso del nonsenso»
(l'espressione è di Alfonso Gatto) mi sembra, in questo caso, trasparente.
Il prefisso bis ci regala la «bispenna», che scrive doppio (e forse serve a
scolari gemelli...), la «bispipa», per fumatori accaniti, la «bisterra»...
«C'è un'altra Terra. Noi viviamo in questa e in quella,
contemporaneamente. Là ci va diritto ciò che qui ci va a rovescio. E
viceversa. Ognuno di noi vi ha il suo doppio.
(La fantascienza ha già fatto largo uso di simili ipotesi: anche per questo
mi sembra legittimo parlarne ai bambini).»
Ho già introdotto, in una vecchia storia, gli «arcicani», gli «arciossi» e il
«trinocolo» (un prodotto del prefisso "tri", come la «trimucca», bestia
purtroppo ignota alla zoologia).
Possiedo, nei miei archivi, un «antiombrello», ma non sono ancora
riuscito a immaginarne un uso pratico...
Per le distruzioni si presta a meraviglia il prefisso "dis", con il quale è
facile ottenere il «discompito», cioè un compito che a casa non bisogna
eseguire, ma fare a pezzi...
Tornando alla zoologia, per liberarla dalla parentesi in cui ha fatto
capolino, ci imbattiamo nel «vicecane» e nel «sottogatto»: animali che
regalo a chi ne abbia bisogno per popolare le sue storie.
Di passaggio offro a Italo Calvino, autore del "Visconte dimezzato", un
«semifantasma»: per metà uomo in carne ed ossa, per metà fantasma in
lenzuolo e catene, con il quale dovrebbe essere semplice combinare
stupendi spaventi per ridere.
«Superman» esiste già, nei fumetti, ed è un caso clamoroso di
applicazione del principio del «prefisso fantastico» (sia pure imitato dal
«Superuomo» di Nietzsche, poverino). Ma se volete un «supergoleador» o
un «superfiammifero» (capace, immagino, di dar fuoco all'intera Via Lattea)
non avete che da fabbricarveli.
Particolarmente produttivi mi sembrano i prefissi più freschi, nati nel
secolo ventesimo. Come "micro". Come "mini". Come "maxi". Eccovi -
sempre gratis - un «microippopotamo» (si alleva in casa, nell'acquario); un
«minigrattacielo», che sta tutto in un «minicassetto» ed è abitato solo da
«minimiliardari»; una «maxicoperta», capace di coprire, d'inverno, tutta la
gente che muore di freddo...
E' appena il caso di far notare che il «prefisso fantastico» è anch'esso un
caso particolare di «binomio fantastico», nel quale i due termini sono
rappresentati dal prefisso scelto per originare nuove immagini e dalla parola
usuale scelta per essere nobilitata dalla deformazione.
Se dovessi prescrivere, qui, un esercizio, suggerirei di compilare due
colonne parallele di prefissi e di sostantivi scelti a caso e di coniugarli per
sorteggio. Io ci ho provato. Novantanove matrimoni celebrati con questo
rito falliscono al pranzo di nozze: il centesimo si rivela un accoppiamento
felice e fecondo.
9. L'ERRORE CREATIVO
Da un lapsus può nascere una storia, non è una novità. Se, battendo a
macchina un articolo, mi capita di scrivere «Lamponia» per «Lapponia»,
ecco scoperto un nuovo paese profumato e boschereccio: sarebbe un
peccato espellerlo dalle mappe del possibile con l'apposita gomma; meglio
esplorarlo, da turisti della fantasia.
Se un bambino scrive nel suo quaderno «l'ago di Garda», ho la scelta tra
correggere l'errore con un segnaccio rosso o blu, o seguirne l'ardito
suggerimento e scrivere la storia e la geografia di questo «ago»
importantissimo, segnato anche nella carta d'Italia. La Luna si specchierà
sulla punta o nella cruna? Si pungerà il naso?...
Un magnifico esempio di errore creativo è quello che si trova, secondo il
Thompson ("Le fiabe nella tradizione popolare", Il Saggiatore, Milano
1967, pag. 186), nella "Cenerentola" di Charles Perrault: la scarpina della
quale, in origine, sarebbe dovuta essere di «vaire» (una sorta di pelliccia); e
solo per una fortunata disgrazia diventò di «verre», cioè di vetro. Una
scarpina di vetro è sicuramente più fantastica di una qualunque pantofoletta
di pelo, e più ricca di seduzioni, anche se figlia del calembour o dell'errore
di trascrizione.
L'errore ortografico, se ben considerato, può dar luogo a ogni sorta di
storie comiche ed istruttive, non prive di risvolto ideologico, come io stesso
ho cercato di dimostrare nel mio "Libro degli errori". «Itaglia», con la g,
non è solo una licenza scolastica. C'è davvero gente che grida, anzi,
scandisce: «I-ta-glia», «I-ta-glia», con una brutta g in più, cioè con un
eccesso nazionalistico e un tantino fascistico dentro. L'Italia non ha bisogno
di una g in più, ma di gente onesta e pulita. E semmai di intelligenti
rivoluzionari.
Se da tutte le parole del dizionario italiano scompare l'acca, che i bambini
scrivendo dimenticano tanto spesso, possono verificarsi interessanti
situazioni surrealistiche: i «cherubini», decaduti a semplici «cerubini»,
precipitano dal cielo; il capostazione di Chiusi-Chianciano», degradato a
dirigente di «Ciusi-Cianciano», si sente menomato e dà le dimissioni. O
ricorre ai sindacati.
Molti dei cosiddetti «errori» dei bambini, poi, sono altra cosa: sono
creazioni autonome, di cui si servono per assimilare una realtà sconosciuta.
«Pasticca», «pasticchina», possono suonare a un orecchio infantile parole
senza senso. Egli non si fida di loro e, assimilando l'oggetto all'azione che
comporta, usa la parola «mastichina». Tutti i bambini hanno di queste
invenzioni.
Di ritorno dall'asilo una bambina domandava alla mamma: «Non capisco,
la suora dice sempre che san Giuseppe è tanto buono, e questa mattina ha
detto invece che è il padre "più cattivo" di Gesù Cristo». Evidentemente la
parola «putativo» non le aveva detto nulla: la sua mente ne interpretava il
suono calandolo in forme già possedute. Ogni madre dispone di un buon
repertorio di aneddoti di questo tipo.
In ogni errore giace la possibilità di una storia.
Una volta, a un bambino che aveva scritto - insolito errore - «cassa» per
«casa», suggerii di inventare la storia di un uomo che abitava in una cassa.
Altri bambini si buttarono sul tema. Ne uscirono molte storie: c'era un uomo
che abitava in una cassa da morto, un altro era così piccolo che gli bastava
una cassetta per la verdura per dormirci, finiva al mercato tra broccoli e
carote, qualcuno pretendeva di comprarlo un tanto al chilo.
Un «libbro» con due "b" sarà soltanto un libro più pesante degli altri, o un
libro sbagliato, o un libro specialissimo?
Una «rivoltela» con una sola "l" sparerà pallottole, piumini o violette?
Tra l'altro, ridere degli errori è già un modo di distaccarsene. La parola
giusta esiste solo in opposizione alla parola sbagliata. E con questa
opposizione torniamo al «binomio fantastico», di cui lo sfruttamento
dell'errore, volontario o involontario, è un caso interessante e sottile. Il
primo termine del «binomio», infatti, dà esso stesso vita al secondo, quasi
per partenogenesi. Il «serpente bidone» nasce dal «serpente pitone» in modo
chiaramente diverso da come «contrabbasso» può nascere da «sasso». E i
due oggetti - per esempio «acqua» e «acua» (senza la "q") - rimangono
parenti strettissimi: il significato del secondo si può soltanto desumere dal
significato del primo. E' una «malattia» del primo significato. Ciò risulta
chiaro dall'esempio «cuore» e «quore»: il «quore» è senz'ombra di dubbio
un «cuore» malato. Ha bisogno di vitamina C.
L'errore può rivelare delle verità nascoste: è il caso, cui ho già accennato,
di «Itaglia», con la "g".
Da un'unica parola si possono ricavare molti errori, cioè molte storie. Per
esempio, da «automobile»: «ottomobile» (un'auto con otto ruote,
immagino), «altomobile», «ettomobile», «autonobile» (questa sarà per lo
meno una duchessa e non vorrà stare in un qualunque garage plebeo).
Sbagliando s'impara, è vecchio proverbio. il nuovo potrebbe dire che
sbagliando s'inventa.
10. VECCHI GIOCHI
La ricerca del tema fantastico può avvenire per mezzo di giochi praticati
anche dai dadaisti e dai surrealisti, ma sicuramente più vecchi di quei
movimenti artistici. Possiamo chiamarli esercizi surrealistici più per
comodità che per rendere omaggio, un po' in ritardo del resto, a Breton.
Uno di questi giochi consiste nel ritagliare i titoli dei giornali e mescolarli
tra loro, per ricavarne notizie di avvenimenti assurdi, sensazionali o
semplicemente divertenti:
«La Cupola di San Retro
ferita a pugnalate
fugge in Svizzera con la cassa
Grave scontro sull'A 2
tra un tango e l'altro
in onore di Alessandro Manzoni»
Si possono comporre interi poemi, forse senza senso ma non senza
fascino, con un giornale e un paio di forbici.
Io non sostengo che questo sia il modo più utile di leggere il giornale, né
che esso debba essere introdotto nelle scuole solo per essere fatto a pezzi.
La carta è una cosa seria. La libertà di stampa pure. Ma il gioco non lede il
rispetto per la carta stampata, anche se può servire a scoraggiarne il culto. E
infine anche inventare storie è una cosa seria.
Gli eventi bislacchi prodotti dall'operazione descritta possono darci effetti
comici senza durata o spunti da sviluppare in una vera e propria narrazione.
Ogni modo di esplorare il caso mi sembra buono.
Tecnicamente, il gioco spinge alle estreme conseguenze il processo di
«straniamento» delle parole e dà luogo a vere e proprie catene di «binomi
fantastici». O dovremmo considerarli, in questo casa, «polinomi fantastici»?
Un altro gioco, diffuso in tutto il mondo, è quello dei bigliettini a
domanda e risposta.
Si parte da una serie di domande che già configurano avvenimenti in
serie, cioè una narrazione. Per esempio:
«Chi era?
Dove si trovava?
Che cosa faceva?
Che cos'ha detto?
Che cos'ha detto la gente?
Com'è andata a finire?»
Il primo del gruppo risponde alla prima domanda e piega il foglio, perché
nessuno possa leggere la risposta. Il secondo risponde alla seconda
domanda e torna a piegare il foglio. Così di seguito, fino ad esaurimento
delle domande. Si leggono poi le risposte come un racconto. Esse possono
rappresentare un totale nonsenso o incollanarsi in un embrione di storia
comica. Per esempio:
«Un morto
sulla torre di Pisa
faceva la calza
ha detto: quanto fa tre per tre?
la gente cantava «Va' pensiero»
è finita tre a zero.»
(Questa rima bellissima è stata effettivamente ottenuta per caso). Si
leggono le risposte, si ride, e tutto finisce lì. Oppure si analizza la situazione
ottenuta per ricavarne una storia.
In fondo è lo stesso che scegliersi per tema delle parole a caso. La
differenza essenziale è che, in questo procedimento, si sceglie una «sintassi
a caso». Invece di un «binomio fantastico», una «trama fantastica». Ognuno
può vedere che con un certo esercizio, variando e complicando le domande,
si possono ottenere risultati molto stimolanti.
Un famoso gioco surrealista si fa componendo un disegno a più mani. Il
primo del gruppo disegna una figura, suggerisce un'immagine, traccia un
segno che può avere un significato o nessuno. Il secondo prescinde, in ogni
caso, da quel significato e usa il segno del primo come elemento di un'altra
figura, di diverso significato. Così fa il terzo, non per completare il disegno
dei primi due, ma per mutare la sua direzione, per stravolgerlo. Il risultato
finale è assai spesso un disegno incomprensibile, in cui nessuna forma si
fissa, ma tutte trapassano l'una nell'altra, in una specie di moto perpetuo
combinatorio.
Ho visto bambini divertirsi molto a questo gioco e afferrarne rapidamente
la legge. Il primo disegna, poniamo, l'ovale di un occhio. Il secondo,
interpretando diversamente l'ovale, gli fa delle zampe di gallina. Il terzo fa
nascere un fiore al posto della testa. Eccetera. Il prodotto finito importa
meno del gioco, della lotta che si crea per dominare le forme altrui e
imporre le proprie, delle sorprese e delle scoperte che avvengono ad ogni
passo, in un movimento che forse Umberto Eco chiamerebbe «andirivieni
del significato».
Alla fine, però, le figure possono contenere una storia. E' apparso,
impremeditatamente, un personaggio insolito, un mostro, un paesaggio
fantastico. A questo punto le parole possono continuare il gioco. Il
movimento è di nuovo dal nonsenso al senso. Lo stimolo per
l'immaginazione nasce anche in questo gioco dall'intuizione di un legame
nuovo tra due elementi che il caso mette in contatto: e possono essere - per
rubare ai linguisti il loro gergo - «forme dell'espressione» o «forme del
contenuto», in varie articolazioni, ma il ritmo binario rimane al fondo dei
loro scambi. L'impero della dialettica si estende anche sui territori
dell'immaginazione.